Праця Коперника відразу після видання здобула широку популярність; про це можна судити з того, що з 500 примірників першого видання більш ніж половина (267) збереглася до наших днів, багато з них із позначками та коментарями власників[31]. Відразу ж після видання книги з'явилися як її переконані прибічники, так і непримиренні противники. Відомий віттенберзький астроном Еразм Рейнгольд, колега Ретіка, опублікував розраховані на основі системи Коперника астрономічні «Прусські таблиці» (1551). Таблиці Рейнгольда служили понад 70 років, доки не з'явилися набагато точніші Рудольфові таблиці Кеплера (1627)[32].В Англії 1576 року астроном Томас Діггес видав апологію Копернику «Довершений опис небесних сфер відповідно до давньої доктрини піфагорійців, відродженої Коперником, підкріплений геометричними демонстраціями»[33].Католицька церква, зайнята боротьбою з Реформацією, спочатку поблажливо поставилася до нової астрономії, тим більше, що вожді протестантів (Мартін Лютер, Меланхтон) відгукувалися про неї різко вороже[34]. Ця поблажливість була пов'язана і з тим, що для майбутньої реформи календаря були корисними спостереження Сонця та Місяця, що містяться у книзі Коперника[35]. Папа Климент VII 1533 року доброзичливо прослухав лекцію про геліоцентричний підхід, підготовлену вченим-орієнталістом Йоганном Альбертом Відманштадтом[36]. Однак кілька єпископів виступили з лютою критикою геліоцентризму як небезпечної богопротивної єресі[37].Лише 1616 року, за папи Павла V, католицька церква офіційно заборонила дотримуватися моделі Коперника й захищати її як систему світу, оскільки таке тлумачення суперечило Святому Письму. У той же час геліоцентричну модель, як і раніше, можна було застосовувати для розрахунків руху планет.Найвідомішим наслідком цього рішення у XVII столітті став суд над Галілеєм (1633), що порушив церковну заборону у своїй книзі «Діалоги про дві найголовніші системи світу».Попри усталену думку, сама книга Коперника була формально заборонена інквізицією лише на 4 роки, проте зазнала цензури. У 1616 році її внесли до римського «Індексу заборонених книг» із позначкою «до виправлення». Перелік цензурних виправлень було оприлюднено 1620 року. Книга «Про обертання небесних сфер» стала першою в історії суто науковою працею, що потрапила до «Індексу», — до неї Ватикан переслідував лише релігійні чи окультистські твори. Рішення про зняття заборони з книги Конгрегація Індексу пояснювала тим, що, хоча книга й містить положення, несумісні зі Святим Письмом, вона містить і «багато речей дуже корисних для держави»[38][39]. Наведений у постанові перелік виправлень переважно стосувався тверджень, з яких випливало, що геліоцентризм є не просто математичною моделлю, а фізичною реальністю. Праці геліоцентристів були виключені з римського Індексу заборонених книг 1835 року[40]. Лише 1758 року нецензурована версія книги «Про обертання небесних сфер» зникла з Індексу заборонених книг[41].Деякі астрономи XVI—XVII століть віддали перевагу модифікованому варіанту моделі Коперника, в якому Земля була нерухомою, Сонце оберталося навколо Землі, а всі інші планети — навколо Сонця. З погляду астрономічних спостережень цей варіант нічим не відрізнявся від коперниківського. Найбільш відомим прихильником такої моделі був Тихо Браге, який захоплювався Коперником та його книгою, але рух Землі визнавати відмовився[42].Найвизначнішим продовжувачем геліоцентричних ідей у XVII столітті став Йоганн Кеплер, який назвав на честь Коперника одну з головних своїх праць «Скорочення коперниканської астрономії». Система світу Кеплера була багато в чому не схожа на коперниківську: небесні сфери були скасовані, кругові орбіти планет Кеплер замінив на еліптичні, рух планет став нерівномірним. Однак завдяки відкриттям Кеплера точність моделі різко зросла, а видані Кеплером «Рудольфові таблиці» виявилися дуже точними й стали тріумфом геліоцентризму[43]. У цей період, завдяки винаходу телескопа, Галілей зробив низку астрономічних відкриттів, які підтверджували філософську тезу Коперника про подібність планет до Землі (фази Венери, гори на Місяці, супутники Юпітера)[44].Попри всі недосконалості, модель світу Коперника була великим кроком уперед і нищівним ударом по архаїчних авторитетах. Низведення Землі до рівня планети готувало підґрунтя для (всупереч Арістотелю) ньютонівського поєднання земних і небесних природних законів. Наприкінці XVII століття Ньютон завершив розробку динамічного фундаменту небесної механіки і модель Птолемея остаточно відійшла в історію.